### Türk Halk Kültüründe Mendil (Meral Avcı)

#### Ankara Hacı Bayram Veli Üniversitesi - Yüksek Lisans Tezi (Ekim 2024)

##### Danışman: Prof. Dr. Fatma Ahsen Turan

Tüm hakları Meral Avcı'ya aittir. Sadece atıf yapma şartıyla kullanılabilir.

##### Özet

Kültür insan yaşamına dair her türlü yaşantıyı ve inanış şeklini anlatır. Kültürün halkın
yaşamının her alanını kapsadığı ve millet olma bilincini ortaya çıkardığı düşünüldüğünde Türk
kültürünü oluşturan unsurların yüzyılların süzgecinden geçip günümüze ulaştığını
söyleyebiliriz. İnsanın yaşama ait bilgileri öğrenerek akıl yürütmesi, belirli ilkeler ve kurallar
çerçevesinde hayatını kurgulaması kültürlü birey olma anlamında kullanılır. Bir toplumun
ortak duyuş; düşünüş tarzı, yaşam şekli, inanış biçimi iç içe geçerek kültürü oluşturur. Türk
kültürünü oluşturan millî, dinî, coğrafi, tarihî unsurların birleşiminde ortak dil kültürün en
önemli taşıyıcısıdır. Türk dili gerçek ve mecazi ifadelerle somut ve soyut kavramları en güzel
şekliyle bugüne taşımıştır. Dilimizin kültürel kimliğimizi koruması millet olarak var
oluşumuzun göstergesidir. Kültür taşıyıcısı olarak somut sembollerin de gizli bir dil ile bu
taşıyıcılığa katkısı büyüktür. Türk halk kültüründe mendilin bir kültür taşıyıcısı olarak önemli
bir yeri olduğunu görmekteyiz. Bu çalışmada halk edebiyatı ürünlerinin hemen hepsinde farklı
işlevleriyle kullanılan mendilin sembolik anlamları tespit edilmiştir. Günlük hayatta çok
kullanılan bir nesne olan mendilin kültürümüz içindeki rolünün çok önemli olduğu ve taşıdığı
sembolik dilin çok etkili olduğu görülmüştür. Millî kültürlerin hızla yok olduğu bir dönemde
kültürel kimliği oluşturan unsurları kayıt altına almanın, kültürel mirasımıza sahip çıkmanın
önemi büyüktür. Türk halk kültürünü oluşturan eserler ve yaşantıya dair yapılmış çalışmalar
üzerinden mendilin kültürümüzdeki yeri ve önemi araştırılmıştır. Çalışmamızda bu konuda
yazılmış olan kitap, makale, bildiri gibi kaynaklar kullanılmış ve mendil kelimesini ihtiva eden
eserler taranmıştır. Tezimiz üç ana bölüm ve bunlara bağlı alt bölümlerden oluşmaktadır. İlk
bölümde mendil kelimesinin sözlük anlamından ve Türk kültür tarihindeki seyrinden
bahsedilmiştir. İkinci bölümde Türk halk edebiyatı ürünleri; halk anlatılarında mendil, anonim
halk şiirinde mendil, kalıplaşmış ifadelerde mendil, dramatik sanatlarda mendil, çocuk
oyunlarında mendil şeklinde ana başlıklara ve bu başlıklara bağlı alt başlıklara ayrılmıştır.
Mendilin işlevlerine göre bu bölümlerde nasıl yer aldığı incelenmiştir. Üçüncü bölümde
mendilin halk inanışları ve ritüellerindeki işlevleri incelenmiş ve tasnif edilmiştir. Son
bölümde ise seyahatnamelerde mendilin nerede ve hangi işlevlerle geçtiği araştırılmış, elde
edilen verilerin tasnifi yapılmıştır. Türk kültüründe ve Türk halk edebiyatı ürünleri içinde
mendilin işlevsel bir kültür taşıyıcısı olduğu görülmüştür.

[Tezi İndir](https://github.com/Faruk372742/meral-avci-turk-halk-kulturunde-mendil-yukseklisans-tez/blob/main/Turk-Halk-Kultunde-Mendil-Meral-Avci.pdf)
